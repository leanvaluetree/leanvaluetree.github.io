---
layout: layouts/page.njk
title: Metodo - Lean Value Tree
---

# Lean Value Tree (LVT)

Un framework per ripensare un prodotto esistente o per crearne uno nuovo, dedicando tempo ad esplorare problemi e soluzioni invece di convergere velocemente sull’idea più ovvia (o su quella preferita del boss). È  un metodo strutturato per orchestrare ad alto livello esperimenti sul prodotto che producano informazione e riducano l’incertezza.

### Da “possiamo farlo?” a “dovremmo farlo?”

Il Lean Value Tree mette a fuoco un cambio di paradigma basato su:

1. Coniugare valore per l’utente e impatto aziendale, riducendo il rischio di sprecare tempo ed energie;
2. Dare autonomia e responsabilità ai diversi team, affinché agiscano per rispondere meglio agli obiettivi dell’azienda;
3. Suddividere un progetto complesso in piccoli lotti orientati all'apprendimento, attraverso cicli di  feedback costanti.

### Come funziona

Il Lean Value Tree è uno strumento concettuale per facilitare, condividere e applicare la strategia di un'azienda attraverso tutti i livelli, i dipartimenti e i team.  

Se, prendendo in prestito le parole di Michael Porter,  definiamo la strategia come un flusso costante di decisioni che avvengono nel tempo, che riflettono obiettivi chiari e i mezzi con cui questi obiettivi saranno raggiunti, il Lean Value Tree è lo strumento che rende tangibile questa definizione. 

Adottare il LVT significa ragionare su obiettivi strategici da raggiungere attraverso scommesse successive, il cui valore è messo alla prova grazie ad una serie di esperimenti.

### Scommesse ed esperimenti

A valle di una vision consolidata (Credo che il LVT sia uno strumento efficace, utile a prendere decisioni), è possibile identificare una serie di obiettivi più pratici (Voglio che più aziende possibili conoscano questo straordinario metodo).

A partire da questi obiettivi strategici, si arriva ad un dettaglio più granulare passando al piano tattico di scommesse ed esperimenti:

- *Scommessa*: l’assunzione che vogliamo testare, validare e migliorare. Definisce il “cosa” possiamo realizzare per portare a terra il nostro obiettivo. Sappiamo che si tratta di un azzardo - una scommessa, per l’appunto - sulla quale siamo intenzionati a puntare ma del cui risultato non siamo certi (Creando un sito web dedicato al LVT, molte aziende potranno scoprire questo incredibile strumento).

- *Esperimento*: il “come”, i passi concreti da fare per validare la nostra scommessa. Rappresenta una delle possibili soluzioni che possiamo mettere in campo per rendere tangibile la nostra scommessa e testare le nostre assunzioni (Creiamo un A/B test per capire quale versione del sito è più efficace per diffondere il nostro messaggio).

### Come posso usare il Lean Validation Playbook?

Il Lean Validation Playbook nasce per raccogliere le best practice utili a testare le scommesse e realizzare gli esperimenti.

Immagina di voler raggiungere una nuova città: le strade che potresti percorrere sono molte, soprattutto se i punti di partenza e i mezzi a disposizione sono diversi. Il Lean Validation Playbook vuole essere un atlante stradale per aiutarti a raggiungere la tua destinazione percorrendo strade sicure ma con la libertà di scoprire nuovi percorsi e sentieri alternativi.
